# Język japoński dla początkujących - talie dla programu Anki:
1. Japoński dla początkujących (słówka, zwroty, zdania, zasady gramatyczne, ciekawostki kulturowe).
2. Kana (Hiragana i Katakana) oraz Kanji ze skojarzeniami.
3. Kanji: fonetyczne trendy.
4. Więcej materiałów o nauce japońskiego.


## 1. Japoński dla początkujących.

Uczę się japońskiego od czerwca 2023 roku, póki co z pomocą aplikacji [Busuu][1], [Mondly][2], podręczników [„Japoński nie gryzie”][3] oraz „Język japoński dla początkujących” (Ewa Krassowska-Mackiewicz). Niezmiernie przydatne są mi również programy: [Mały, skromny japoński pomocnik][4] Fryderyka Mazurka oraz [Kanji Dojo][5] Yaroslava Shuliaka.

Niniejszą bazę stworzyłem, by przyswajać nabytą wiedzę.

Jest to baza przede wszystkim robocza, tj. odpowiada mojemu **bieżącemu** stanowi wiedzy (poziom początkujący), jak również rozbudowuję ją oraz doskonalę każdego dnia - stąd może posiadać pewne niedociągnięcia. Stwierdziłem jednak, iż lepiej opublikować ją już dziś, niż czekać dłuższy czas na jej doszlifowanie podyktowane znacznie wyższym stopniem kompetencji, nabytej po dłuższym czasie nauki. Baza rozwija się więc wraz ze mną - a jeśli i Ty również interesujesz się japońskim, chcesz stawiać w nim pierwsze kroki, może być pomocna i Tobie.

Kolekcja składa się przede wszystkim ze słownictwa oraz przykładowych zdań - zapisanych w pierwszej mierze w alfabecie łacińskim, gdyż myślę iż jest to najprzystępniejsze (a może być i wręcz nieocenione) dla początkujących. Sukcesywnie i powolutku uzupełniam poszczególne pozycje o dodatkowy zapis czy to w Kana, czy w Kanji.

Jako smaczki, tu i ówdzie pomiędzy słownictwem i zdaniami umieszczam ciekawostki dot. czy to języka, czy Japonii, japońskiej kultury - co może stanowić przyjemne i interesujące urozmaicenie nauki :) .

Jeżeli baza przypadnie Ci do gustu, zdecydowanie polecam ponowne odwiedzanie tej strony w celu pobierania jej nowszej - a więc i lepszej jakościowo oraz bogatszej w materiał - wersji. Jeśli masz ochotę podzielić się własnymi doświadczeniami z nauki japońskiego, porozmawiać o tym języku, itp. - zapraszam, pisz śmiało na adres thomasleigh5[at]outlook.com .


**Zwróć uwagę:**

1. Partykułę dopełnienia bliższego (を) zapisuję w transkrypcji łacińskiej czasem jako „-wo” (a nie „-o”) - robię tak tylko wtedy, gdy spotkam się z wymową danego zdania, w której wyraźnie słychać dźwięk „ło”, a nie samo „o”.

2. Wszystkie partykuły zapisuję wg zasad transkrypcji Hepburna - tj. jako doklejone do wyrazów których dotyczą, myślnikami.

3. Przydatne notki -głównie gramatyczne - opatrzyłem tagiem „przydatne”. Interesujące smaczki informacji nt. Japonii i jej kultury opatrzyłem tagiem „ciekawe”.

4. Na zapisanie danego słowa w Kanji często istnieje więcej niż jeden sposób, co podyktowane jest niuansami semantycznymi (nieco przypomina synonimy, często jednak poszczególne warianty nie są sobie równoznaczne).

Mając to na uwadze, w Kanji staram się zapisywać tylko te słowa, względem których istnieje co najmniej wysokie prawdopodobieństwo, iż ich zapis w istocie jest w pełni poprawny względem znaczenia. Jako kryterium, najczęściej używałem tu braku alternatywnych zapisów w słowniku Fryderyka Mazurka - dziś kieruję się zapisami oznaczonymi plakietką “common” („powszechne”) w słowniku [Sagase][6], w dalszej zaś kolejności zapisami prezentowanymi w innych materiałach dydaktycznych (wspomnianych wyżej).

W sporadycznych przypadkach umyślnie rezygnuję z zapisu Kanji (lub poprzedzam ów zapis (prawie samą) Kaną) nawet gdy z pewnością jest poprawny, z uwagi na nieodpowiednie czytanie tegoż zapisu przez syntezator mowy.

5. Fragmenty niektórych polskich zdań ująłem w nawiasy, wskazując w ten sposób ich domyślny (wypływający z kontekstu, a nie z dosłownego japońskiego zapisu) charakter.


**Jak aktywować japońską wymowę?**

Będzie działać z tymi kartami, które posiadają również zapis w systemach Kana lub Kanji. W tym celu:

1. Wejdź w ustawienia Androida, wpisz w wyszukiwarce „Zamiana” (lub „Syntezator”) i wybierz pozycję „Zamiana tekstu na mowę” (lub „Syntezator mowy”, może być potrzebne ponowne wybranie „Syntezator mowy” na liście która się pojawi).
2. Wybierz zębatkę lub strzałkę obok „Preferowany mechanizm” (zakładając, iż jest nim „Rozpoznawanie i synteza mowy od Google” lub „Usługi głosowe Google”).
3. Wybierz „Zainstaluj dane głosowe”, następnie „Japoński”. Pobierz głosy, a gdy pojawi się ich lista, wybierz głos który Ci odpowiada.
4. Cofnij kilka razy, aż ujrzysz suwak „Prędkość mowy” (lub „Szybkość mówienia”) - dopasuj do Własnych preferencji.
5. W Anki wejdź w menu i wybierz „Ustawienia”, następnie „Zaawansowane”.
6. Zaznacz „Przetwarzanie tekstu na mowę”. Od tej pory przy pierwszym użyciu bazy program zapyta o wybór języka - polecam wybrać opcję „Nie mów” dla polskiej strony karty, „Japoński” dla japońskiej. W razie pomyłki użyj opcji „Zresetuj język” (pod „Przetwarzaniem tekstu na mowę”).



## 2. Kana (Hiragana i Katakana) oraz Kanji ze skojarzeniami.

Nauka Hiragany, Katakany oraz Kanji (póki co, z pierwszej klasy Jouyou) z pomocą przykładowych skojarzeń.



## 3. Kanji: fonetyczne trendy.

Niniejsza kolekcja dedykowana jest nie tak już początkującym adeptom japońskiego i pomaga w kojarzeniu wymowy wielu słów zapisanych w Kanji.

Zawiera wąski zbiór znaków, których - bezpośrednia lub pośrednia (gdy występują w roli części składowej innego znaku) - obecność w zapisie danego słowa może często udzielić nam wskazówki co do jego wymowy.

Teoretycznie więc można by je traktować,  jako „klucze fonetyczne” - mając jednak na względzie, iż nie stanowią zasady, lecz co najwyżej wytyczają pewien trend, użyłem określenia „fonetycznych trendów” właśnie, miast „kluczy”.

Do stworzenia niniejszej talii zainspirowała mnie praca Cure Dolly pt. *[A Key to Japanese Kanji Pronunciation: Meet the Sound Sisterhoods.][7]* - na której po części bazuję, po części natomiast starałem się wprowadzić treść bardziej przystępną dla polskojęzycznego użytkownika.

Baza wyświetla poszczególne „trendy-Kanji” :) w kolejności:

1. Znak.
2. Ta z jego wymów, która nierzadko udziela się w różnorakich słówkach, w których ten znak występuje.
3. Notka skojarzeniowa.
4. Przykłady słówek, w których udziela się kluczowa wymowa znaku.

Ad. 2:
Wymowa jest zapisana w Katakanie: po pierwsze dlatego, iż niniejsza baza przeznaczona jest już nie dla kompletnie początkujących adeptów japońskiego - po drugie, jako że prezentuje wymowę On, tradycyjnie zapisywaną w Katakanie właśnie.

Ad. 3:
Swobodne skojarzenia, czy to z wymową, czy ze znaczeniem znaku (w tym ostatnim przypadku znaczenie oznaczone jest pogrubioną czcionką). Nie do wszystkich znaków dysponuję skojarzeniami natenczas.

Ad. 4:
Nie do wszystkich znaków dysponuję takimi przykładami natenczas.



## 4. Więcej materiałów o nauce japońskiego.

[YouTube »][8]

[Blog »][9]

[Telegram »][10]




Dziękuję za Twą uwagę oraz czas, jak również życzę powodzenia i dużo dobrej zabawy w nauce :) !

明 天琉「めいあまる」




[1]: https://play.google.com/store/apps/details?id=com.busuu.android.enc

[2]: https://play.google.com/store/apps/details?id=com.atistudios.mondly.languages

[3]: www.jezykiobce.pl

[4]: https://play.google.com/store/apps/details?id=pl.idedyk.android.japaneselearnhelper

[5]: https://f-droid.org/packages/ua.syt0r.kanji.fdroid/

[6]: https://play.google.com/store/apps/details?id=dev.hammarlund.sagase

[7]: https://learnjapaneseonline.info/2014/12/06/the-key-to-japanese-kanji-pronunciation-meet-the-sound-sisterhoods/

[8]: www.youtube.com/playlist?list=PL8yelphAn7syIYcbBx9fNtccmt7_O6khl

[9]: www.jaktamjaponski.blogspot.com

[10]: https://t.me/NaukaJaponskiego